<?xml version="1.0" encoding="utf-8" ?>
<html dir="ltr" class="dir-ltr docClass-1" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="run">
<head>
<meta charset="utf-8" />
<title>Itanguriro 29</title>
<link rel="stylesheet" href="css/docclass1.css" type="text/css" />
<link rel="stylesheet" href="css/fonts.css" type="text/css" />
</head>
<body class="meps-lang-RU meps-script-ROMAN"><p class="w_navigation w_biblebookname"><a href="biblebooknav.xhtml">Itanguriro</a>  <a href="biblechapternav1.xhtml">29</a> : <a href="bibleversenav1_29.xhtml">1 - 35</a></p>
<p id="p234" data-pid="234" class="p234 sb"><span id="chapter29"></span><span id="chapter29_verse1"></span><span class="w_ch"><strong>29 </strong></span>Inyuma y’ivyo Yakobo ashingura ikirenge, abandanya kugenda aja mu gihugu c’Abanyabuseruko. <span id="chapter29_verse2"></span><strong><sup>2 </sup></strong>Nuko aritegereza, abona iriba mw’ishamba, n’amasho y’intama atatu aryamye ng’aho iruhande yaryo, kuko kuri iryo riba ari ho bari basanzwe banywesha amasho; kandi hari ibuye rinini ku munwa w’iryo riba. <span id="chapter29_verse3"></span><strong><sup>3 </sup></strong>Amasho yose amaze gukoranira ng’aho, baratembagaza nya buye barikuye ku munwa w’iryo riba bagaheza bakanywesha imikuku, hanyuma bagasubiza nya buye ku munwa w’iryo riba, mu kibanza caryo.</p>
<p id="p235" data-pid="235" class="p235 sb"><span id="chapter29_verse4"></span><strong><sup>4 </sup></strong>Nuko Yakobo ababwira ati: “Bene wacu, muri aba he?” Na bo bati: “Turi ab’i Harani.” <span id="chapter29_verse5"></span><strong><sup>5 </sup></strong>Maze ababwira ati: “Mwoba muzi Labani umwuzukuru wa Nahori?” Na bo bati: “Turamuzi.” <span id="chapter29_verse6"></span><strong><sup>6 </sup></strong>Nuko ababwira ati: “Arisohora?” Na bo bati: “Arisohora. Kandi ehe Rasheli umukobwa wiwe azananye n’intama!” <span id="page51" class="pageNum" data-no="51" data-before-text="51"></span><span id="chapter29_verse7"></span><strong><sup>7 </sup></strong>Abandanya kuvuga ati: “Erega, umusi uracari wose. Ntiharagera gukoranya amasho. Nimunyweshe intama, maze muje kuziragira.” <span id="chapter29_verse8"></span><strong><sup>8 </sup></strong>Na bo bavuga bati: “Ntitwemerewe kugira gutyo amasho yose atarakoranira hamwe, hanyuma bagatembagaza ibuye barikuye ku munwa w’iriba. Ni ho duheza tukanywesha intama.”</p>
<p id="p236" data-pid="236" class="p236 sb"><span id="chapter29_verse9"></span><strong><sup>9 </sup></strong>Akivugana na bo, Rasheli azanana n’intama za se, kuko yari umwungerekazi. <span id="chapter29_verse10"></span><strong><sup>10 </sup></strong>Yakobo abonye Rasheli umukobwa wa Labani musaza wa nyina be n’intama za Labani musaza wa nyina, aca aregera maze atembagaza nya buye arikuye ku munwa wa nya riba, anywesha intama za Labani musaza wa nyina. <span id="chapter29_verse11"></span><strong><sup>11 </sup></strong>Maze Yakobo asoma Rasheli, hanyuma ashira ijwi hejuru, araturikisha ararira. <span id="chapter29_verse12"></span><strong><sup>12 </sup></strong>Nuko Yakobo atangura kubwira Rasheli yuko ari mwene wabo na se be n’uko ari umuhungu wa Rebeka. Rasheli aca yiruka kubibwira se.</p>
<p id="p237" data-pid="237" class="p237 sb"><span id="chapter29_verse13"></span><strong><sup>13 </sup></strong>Labani acumva inkuru yerekeye Yakobo umuhungu wa mushikiwe, yiruka kumusanganira. Maze aramugumbira yongera aramusoma, araheza amuzana mu nzu yiwe. Nuko atangura kwiganira Labani ivyo bintu vyose. <span id="chapter29_verse14"></span><strong><sup>14 </sup></strong>Hanyuma Labani amubwira ati: “Uri koko igufa ryanje n’umubiri wanje.” Nuko abana na we ukwezi kwuzuye.</p>
<p id="p238" data-pid="238" class="p238 sb"><span id="chapter29_verse15"></span><strong><sup>15 </sup></strong>Inyuma y’ivyo Labani abwira Yakobo ati: “Wewe uri mwene wacu, hanyuma unkorere kuri gusa? Mbwira: Impembo yawe izobe nyabaki?” <span id="chapter29_verse16"></span><strong><sup>16 </sup></strong>Kandi Labani yari afise abakobwa babiri. Umukuru yitwa Leya, umuto na we akitwa Rasheli. <span id="chapter29_verse17"></span><strong><sup>17 </sup></strong>Mugabo amaso ya Leya ntiyakayangana, mu gihe Rasheli we yari mwiza ku mubiri akaba na mwiza mu maso. <span id="chapter29_verse18"></span><strong><sup>18 </sup></strong>Yakobo yarakunda Rasheli. Avuga rero ati: “Nditeguriye kugukorera imyaka indwi ngo umpe Rasheli umukobwa wawe mutoyi.” <span id="chapter29_verse19"></span><strong><sup>19 </sup></strong>Labani na we avuga ati: “Kumuguha bindutira kumuha uwundi mugabo. Gumana nanje.” <span id="chapter29_verse20"></span><strong><sup>20 </sup></strong>Yakobo akora imyaka indwi ngo aze ahabwe Rasheli, mugabo mu maso yiwe iba nk’imisi mikeya kubera urukundo yamukunda.</p>
<p id="p239" data-pid="239" class="p239 sb"><span id="chapter29_verse21"></span><strong><sup>21 </sup></strong>Maze Yakobo abwira Labani ati: “Mpa umugore wanje, kuko imisi yanje ikwiye, ndyamane na we.” <span id="chapter29_verse22"></span><strong><sup>22 </sup></strong>Nuko Labani akoranya abagabo bose b’aho hantu, atereka inzimano. <span id="chapter29_verse23"></span><strong><sup>23 </sup></strong>Mugabo ku mugoroba afata Leya umukobwa wiwe aramumuzanira ngo baryamane. <span id="chapter29_verse24"></span><strong><sup>24 </sup></strong>Vyongeye, Labani amuha Zilupa umusukukazi wiwe, egome, amuha Leya umukobwa wiwe, ngo amubere umusukukazi. <span id="chapter29_verse25"></span><strong><sup>25 </sup></strong>Mu gitondo aravye, asanga ni Leya. Ku bw’ivyo rero abwira Labani ati: “Ibi wangiriye ni ibiki? Mbega sinagukoreye ngo umpe Rasheli? Kubera iki none wampenze?” <span id="chapter29_verse26"></span><strong><sup>26 </sup></strong>Labani na we avuga ati: “Iwacu si ukwo bigenda, gutanga umwigeme muto imbere y’imfura. <span id="chapter29_verse27"></span><strong><sup>27 </sup></strong>Himbaza iyinga y’uyu mugore uyirangize. Inyuma y’aho uzohabwa n’uwo wundi mugore ku bw’igikorwa uzonkorera iyindi myaka indwi.” <span id="chapter29_verse28"></span><strong><sup>28 </sup></strong>Nuko rero Yakobo agira gutyo, ahimbaza iyinga y’uwo mugore arayirangiza, hanyuma Labani <span id="page52" class="pageNum" data-no="52" data-before-text="52"></span>amuha Rasheli umukobwa wiwe ngo amubere umugore. <span id="chapter29_verse29"></span><strong><sup>29 </sup></strong>Vyongeye, Labani aha umukobwa wiwe Rasheli umusukukazi wiwe Biluha ngo amubere umusukukazi.</p>
<p id="p240" data-pid="240" class="p240 sb"><span id="chapter29_verse30"></span><strong><sup>30 </sup></strong>Maze aryamana na Rasheli na we nyene, yongera kandi akunda Rasheli kuruta Leya, aherako akorera Labani n’iyindi myaka indwi. <span id="chapter29_verse31"></span><strong><sup>31 </sup></strong>Yehova abonye ko Leya yankwa, yugurura rero igitereko ciwe, mugabo Rasheli yari ingumba. <span id="chapter29_verse32"></span><strong><sup>32 </sup></strong>Leya aribungenga hanyuma avyara umuhungu, amwita Rubeni, kuko yavuga ati: “Ni kubera yuko Yehova yitegereje amarushwa yanje, kuko ubu umugabo wanje azotangura kunkunda.” <span id="chapter29_verse33"></span><strong><sup>33 </sup></strong>Yongera kwibungenga, hanyuma avyara umuhungu, maze avuga ati: “Ni kubera yuko Yehova yumvirije, kuko nari uwankwa, araheza rero ampa n’uyu.” Ku bw’ivyo amwita Simeyoni. <span id="chapter29_verse34"></span><strong><sup>34 </sup></strong>Yongera kwibungenga, hanyuma avyara umuhungu, maze avuga ati: “Ubu noneho umugabo wanje azonyiyungako, kuko namuvyariye abahungu batatu.” Ku bw’ivyo bamwita Lewi. <span id="chapter29_verse35"></span><strong><sup>35 </sup></strong>Yongera kwibungenga, hanyuma avyara umuhungu, maze avuga ati: “Ubu nzohaya Yehova.” Ku bw’ivyo amwita Yuda. Inyuma y’aho areka kwibaruka.</p>
</body>
</html>
