<?xml version="1.0" encoding="utf-8" ?>
<html dir="ltr" class="dir-ltr docClass-1" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="run">
<head>
<meta charset="utf-8" />
<title>Yosuwa 10</title>
<link rel="stylesheet" href="css/docclass1.css" type="text/css" />
<link rel="stylesheet" href="css/fonts.css" type="text/css" />
</head>
<body class="meps-lang-RU meps-script-ROMAN"><p class="w_navigation w_biblebookname"><a href="biblebooknav.xhtml">Yosuwa</a>  <a href="biblechapternav6.xhtml">10</a> : <a href="bibleversenav6_10.xhtml">1 - 43</a></p>
<p id="p71" data-pid="71" class="p71 sb"><span id="chapter10"></span><span id="chapter10_verse1"></span><span class="w_ch"><strong>10 </strong></span>Adoni-zedeki umwami wa Yeruzalemu akimara kwumva ko Yosuwa yari yafashe Ayi maze akahatikiza, yuko uko nyene yari yagiriye Yeriko n’umwami waho ari ko yari yagiriye Ayi n’umwami waho, be n’uko ababa i Gibeyoni bari bagiriraniye amahoro na Isirayeli, bakaba babandanya kuba hagati muri bo, <span id="chapter10_verse2"></span><strong><sup>2 </sup></strong>aratinya cane, kubera ko Gibeyoni cari igisagara gikomeye, nka kimwe mu bisagara vya cami, no kubera ko cari gikomeye kuruta Ayi, kandi abagabo baco bose bakaba bari abanyenkomezi. <span id="chapter10_verse3"></span><strong><sup>3 </sup></strong>Ku bw’ivyo rero Adoni-zedeki umwami wa Yeruzalemu atuma kuri Hohamu umwami wa Heburoni no kuri Piramu umwami wa Yarimuti no kuri Yafiya umwami wa Lakishi no kuri Debiri umwami wa Eguloni, ati: <span id="chapter10_verse4"></span><strong><sup>4 </sup></strong>“Duge aho ndi mumfashe, dutere Gibeyoni, <span id="page356" class="pageNum" data-no="356" data-before-text="356"></span>kuko yagiriraniye amahoro na Yosuwa be na bene Isirayeli.” <span id="chapter10_verse5"></span><strong><sup>5 </sup></strong>Nuko bakoranira hamwe maze baraduga, abami batanu b’Abamori, ni ukuvuga umwami wa Yeruzalemu, umwami wa Heburoni, umwami wa Yarimuti, umwami wa Lakishi, umwami wa Eguloni, bo hamwe n’amakambi yabo yose, barakambika ngo batere Gibeyoni maze barayirwanya.</p>
<p id="p72" data-pid="72" class="p72 sb"><span id="chapter10_verse6"></span><strong><sup>6 </sup></strong>Abagabo b’i Gibeyoni baca batuma kuri Yosuwa kw’ikambi i Gilugali bati: “Ntukure ukuboko ku bashumba bawe. Duga ningoga aho turi udukize, udufashe, kuko abami bose b’Abamori baba mu karere k’imisozi bakoraniye kuturwanya.” <span id="chapter10_verse7"></span><strong><sup>7 </sup></strong>Yosuwa araduga rero avuye i Gilugali, we hamwe n’abarwanyi bose n’abagabo b’intwari kandi b’abanyenkomezi bose.</p>
<p id="p73" data-pid="73" class="p73 sb"><span id="chapter10_verse8"></span><strong><sup>8 </sup></strong>Maze Yehova abwira Yosuwa ati: “Ntubatinye, kuko ndabatanze mu kuboko kwawe. Nta n’umwe muri bo azoguhagarara imbere.” <span id="chapter10_verse9"></span><strong><sup>9 </sup></strong>Yosuwa aza kubatera giturumbuka. Yari yaduze ijoro ryose avuye i Gilugali. <span id="chapter10_verse10"></span><strong><sup>10 </sup></strong>Yehova abata mu muvurungano imbere ya Isirayeli, maze batangura kubagandagura, inganda ziratikira bimwe bikomeye i Gibeyoni, babakurikira baciye mu nzira y’umudugo wa Beti-horoni, barabasasika gushika i Azeka n’i Makeda. <span id="chapter10_verse11"></span><strong><sup>11 </sup></strong>Mu gihe bariko barahunga imbere ya Isirayeli, bakiri ku mumanuko wa Beti-horoni, Yehova abatibagurirako ibibuye bininibinini bivuye mw’ijuru gushika i Azeka, ku buryo bapfa. Abishwe n’ayo mabuye y’urubura baba benshi kuruta abo bene Isirayeli bicishije inkota.</p>
<p id="p74" data-pid="74" class="p74 sb"><span id="chapter10_verse12"></span><strong><sup>12 </sup></strong>Maze Yosuwa avugana na Yehova ku musi Yehova yagabura Abamori kuri bene Isirayeli, avugira mu maso ya Isirayeli ati:</p><p data-pid="74" class="p74 sp">“Zuba, hagarara hejuru ya Gibeyoni,</p><p data-pid="74" class="p74 sp">Nawe kwezi, hagarara hejuru y’ikiyaya co hasi ca Ayaloni.”</p>
<p id="p75" data-pid="75" class="p75 sb"><span id="chapter10_verse13"></span><strong><sup>13 </sup></strong>Nuko izuba riguma rihagaze, n’ukwezi kurahagarara koko, gushika iryo hanga ryihoye abansi baryo. None ivyo ntivyanditswe mu gitabu ca Yashari? Nuko izuba riguma rihagaze hagati mw’ijuru, ntiryihutira kurenga, hafi umusi wose. <span id="chapter10_verse14"></span><strong><sup>14 </sup></strong>Kandi nta musi wabaye nk’uwo, haba imbere yawo canke inyuma yawo, kuko Yehova yumvirije ijwi ry’umuntu, kubera ko Yehova ubwiwe yariko arwanira Isirayeli.</p>
<p id="p76" data-pid="76" class="p76 sb"><span id="chapter10_verse15"></span><strong><sup>15 </sup></strong>Inyuma y’ivyo, Yosuwa ari kumwe na Isirayeli yose asubira kw’ikambi i Gilugali.</p>
<p id="p77" data-pid="77" class="p77 sb"><span id="chapter10_verse16"></span><strong><sup>16 </sup></strong>Muri ico gihe, abo bami batanu barahunga, binyegeza mw’isenga i Makeda. <span id="chapter10_verse17"></span><strong><sup>17 </sup></strong>Maze Yosuwa amenyeshwa ngo: “Ba bami batanu babasanze binyegeje mw’isenga i Makeda.” <span id="chapter10_verse18"></span><strong><sup>18 </sup></strong>Yosuwa aca avuga ati: “Nimutembagarize ibibuye bininibinini ku munwa w’iryo senga hanyuma murishinge abagabo kugira babarinde. <span id="chapter10_verse19"></span><strong><sup>19 </sup></strong>Ariko mweho, ntimuhagarare. Mwome inyuma abansi banyu, mubatere ku gice cabo c’inyuma. Ntimubakundire kwinjira mu bisagara vyabo, kuko Yehova Imana yanyu yabatanze mu maboko yanyu.”</p>
<p id="p78" data-pid="78" class="p78 sb"><span id="chapter10_verse20"></span><strong><sup>20 </sup></strong>Yosuwa na bene Isirayeli bakirangiza kubagandagura inganda zigatikira bimwe bikomeye, <span id="page357" class="pageNum" data-no="357" data-before-text="357"></span>gushika bano baherengeteye, abacitse kw’icumu muri bo na bo bagahunga bakinjira mu bisagara bikingijwe ibihome, <span id="chapter10_verse21"></span><strong><sup>21 </sup></strong>abantu bose batangura gusubira kw’ikambi, aho Yosuwa ari, i Makeda mu mahoro. Nta muntu n’umwe yazungagije ururimi yarakaye ngo arwanye bene Isirayeli. <span id="chapter10_verse22"></span><strong><sup>22 </sup></strong>Maze Yosuwa avuga ati: “Nimwugurure umunwa wa rya senga, musohore abo bami batanu muri iryo senga mubanzanire.” <span id="chapter10_verse23"></span><strong><sup>23 </sup></strong>Nuko bagira gutyo, basohora nya bami batanu mw’isenga barabamuzanira, ari bo b’aba: umwami wa Yeruzalemu, umwami wa Heburoni, umwami wa Yarimuti, umwami wa Lakishi, umwami wa Eguloni. <span id="chapter10_verse24"></span><strong><sup>24 </sup></strong>Bakimara gusohora abo bami bakabazanira Yosuwa, Yosuwa ahamagara abagabo bose ba Isirayeli maze abwira abakomanda b’abarwanyi bari bajanye na we ati: “Nimwegere. Nimushire ibirenge ku bikanu vy’aba bami.” Nuko baregera maze bashira ibirenge ku bikanu vyabo. <span id="chapter10_verse25"></span><strong><sup>25 </sup></strong>Hanyuma Yosuwa abandanya kubabwira ati: “Ntimutinye canke ngo mutekerwe n’ubwoba. Mugire umutima rugabo kandi mukomere, kuko uku ari ko Yehova azogirira abansi banyu bose muriko murarwanya.”</p>
<p id="p79" data-pid="79" class="p79 sb"><span id="chapter10_verse26"></span><strong><sup>26 </sup></strong>Inyuma y’ivyo Yosuwa arabakubita, arabica, hanyuma abamanika ku biti bitanu, baguma bamanitse kuri nya biti gushika ku mugoroba. <span id="chapter10_verse27"></span><strong><sup>27 </sup></strong>Nuko ku kirengazuba Yosuwa atanga itegeko, maze babamanura kuri nya biti hanyuma babaterera muri rya senga bari binyegejemwo. Baca bashira ibibuye bininibinini ku munwa w’iryo senga, gushika n’uyu musi.</p>
<p id="p80" data-pid="80" class="p80 sb"><span id="chapter10_verse28"></span><strong><sup>28 </sup></strong>Kuri uwo musi Yosuwa afata Makeda, ahakubitisha ubugi bw’inkota. Umwami waho na we amutikizanya n’igifise ubuzima cose cariyo. Ntiyasigaza n’umwe. Gutyo, agirira umwami wa Makeda nk’uko nyene yari yagiriye umwami wa Yeriko.</p>
<p id="p81" data-pid="81" class="p81 sb"><span id="chapter10_verse29"></span><strong><sup>29 </sup></strong>Maze Yosuwa ari kumwe na Isirayeli yose abandanya i Libuna avuye i Makeda araheza arwanya Libuna. <span id="chapter10_verse30"></span><strong><sup>30 </sup></strong>Nuko Yehova ahatanga na ho nyene be n’umwami waho mu kuboko kwa Isirayeli, bakubitisha ubugi bw’inkota aho hantu n’igifise ubuzima cose cariyo. Ntibasigazayo n’umwe. Gutyo, bagirira umwami waho nk’uko nyene bari bagiriye umwami wa Yeriko.</p>
<p id="p82" data-pid="82" class="p82 sb"><span id="chapter10_verse31"></span><strong><sup>31 </sup></strong>Ubukurikira, Yosuwa ari kumwe na Isirayeli yose abandanya i Lakishi avuye i Libuna, arakambika ngo ahatere maze araharwanya. <span id="chapter10_verse32"></span><strong><sup>32 </sup></strong>Nuko Yehova atanga Lakishi mu kuboko kwa Isirayeli ku buryo bahafata ku musi ugira kabiri, maze bakubitisha ubugi bw’inkota aho hantu n’igifise ubuzima cose cariyo, bahagirira nk’ivyo bari bagiriye Libuna vyose.</p>
<p id="p83" data-pid="83" class="p83 sb"><span id="chapter10_verse33"></span><strong><sup>33 </sup></strong>Ico gihe ni ho Horamu umwami wa Gezeri yaduga gufasha Lakishi. Yosuwa rero amwicana n’abantu biwe, ntihagira n’umwe amusigira.</p>
<p id="p84" data-pid="84" class="p84 sb"><span id="chapter10_verse34"></span><strong><sup>34 </sup></strong>Maze Yosuwa ari kumwe na Isirayeli yose abandanya i Eguloni avuye i Lakishi, arakambika ngo ahatere araheza araharwanya. <span id="chapter10_verse35"></span><strong><sup>35 </sup></strong>Barahafata kuri uwo musi maze batangura kuhakubitisha ubugi bw’inkota bongera batikiza kuri <span id="page358" class="pageNum" data-no="358" data-before-text="358"></span>uwo musi igifise ubuzima cose cariyo, bahagirira nk’ivyo bari bagiriye Lakishi vyose.</p>
<p id="p85" data-pid="85" class="p85 sb"><span id="chapter10_verse36"></span><strong><sup>36 </sup></strong>Maze Yosuwa ari kumwe na Isirayeli yose aduga i Heburoni avuye i Eguloni, atangura kuharwanya. <span id="chapter10_verse37"></span><strong><sup>37 </sup></strong>Barahafata maze bakubitisha ubugi bw’inkota aho hantu n’umwami waho n’ibisagara vyaho vyose n’igifise ubuzima cose cariyo. Ntiyasigaza n’umwe; ahagirira nk’ivyo yari yagiriye Eguloni vyose. Gutyo, ahatikizanya n’igifise ubuzima cose cariyo.</p>
<p id="p86" data-pid="86" class="p86 sb"><span id="chapter10_verse38"></span><strong><sup>38 </sup></strong>Amaherezo Yosuwa ari kumwe na Isirayeli yose arahindukira aja i Debiri maze atangura kuharwanya. <span id="chapter10_verse39"></span><strong><sup>39 </sup></strong>Arahafata, be n’umwami waho n’ibisagara vyaho vyose, babakubitisha ubugi bw’inkota bongera batikiza igifise ubuzima cose cariyo. Ntiyasigaza n’umwe. Agirira Debiri n’umwami waho nk’uko nyene yari yagiriye Heburoni kandi nk’uko nyene yari yagiriye Libuna n’umwami waho.</p>
<p id="p87" data-pid="87" class="p87 sb"><span id="chapter10_verse40"></span><strong><sup>40 </sup></strong>Yosuwa asasika igihugu cose c’akarere k’imisozi na Negebu na Shefela n’imimanuko n’abami baho bose. Ntiyasigaza n’umwe, kandi atikiza ikintu cose cahumeka, nk’uko nyene Yehova Imana ya Isirayeli yari yarategetse. <span id="chapter10_verse41"></span><strong><sup>41 </sup></strong>Nuko Yosuwa arabasasika guhera i Kadeshi-baruneya gushika i Gaza n’igihugu cose ca Gosheni no gushika i Gibeyoni. <span id="chapter10_verse42"></span><strong><sup>42 </sup></strong>Yosuwa afata abo bami bose n’igihugu cabo mu gihe kimwe, kuko Yehova Imana ya Isirayeli ari we yarwanira Isirayeli. <span id="chapter10_verse43"></span><strong><sup>43 </sup></strong>Inyuma y’ivyo, Yosuwa ari kumwe na Isirayeli yose asubira kw’ikambi i Gilugali.</p>
</body>
</html>
