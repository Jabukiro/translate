<?xml version="1.0" encoding="utf-8" ?>
<html dir="ltr" class="dir-ltr docClass-1" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="run">
<head>
<meta charset="utf-8" />
<title>1 Ngoma 19</title>
<link rel="stylesheet" href="css/docclass1.css" type="text/css" />
<link rel="stylesheet" href="css/fonts.css" type="text/css" />
</head>
<body class="meps-lang-RU meps-script-ROMAN"><p class="w_navigation w_biblebookname"><a href="biblebooknav.xhtml">1 Ngoma</a>  <a href="biblechapternav13.xhtml">19</a> : <a href="bibleversenav13_19.xhtml">1 - 19</a></p>
<p id="p176" data-pid="176" class="p176 sb"><span id="chapter19"></span><span id="chapter19_verse1"></span><span class="w_ch"><strong>19 </strong></span>Inyuma y’ivyo, Nahashi umwami wa bene Amoni arapfa, maze umuhungu wiwe atangura kuganza mu kibanza ciwe. <span id="chapter19_verse2"></span><strong><sup>2 </sup></strong>Nuko Dawidi avuga ati: “Nzogirira ubuntu bwuzuye urukundo Hanuni mwene Nahashi, kuko se wiwe yangiriye ubuntu bwuzuye urukundo.” Dawidi rero atuma intumwa kumuhoza ku bijanye na se wiwe, maze abasuku ba Dawidi bashika mu gihugu ca bene Amoni, kwa Hanuni kugira ngo bamuhoze. <span id="chapter19_verse3"></span><strong><sup>3 </sup></strong>Ariko abaganwa ba bene Amoni babwira Hanuni bati: “Ugira ngo icatumye Dawidi atuma abo kuguhoza ni ukugira ngo atere iteka so mu maso yawe? Mbega abasuku biwe ntibazanywe kuri wewe no kugendura igihugu bitonze, kugitata no kugitembagaza?” <span id="chapter19_verse4"></span><strong><sup>4 </sup></strong>Hanuni rero afata abo basuku ba Dawidi, arabamwa yongera acacuramwo kubiri impuzu zabo, azicacurira ku bibuno vyabo, araheza arabarungika. <span id="chapter19_verse5"></span><strong><sup>5 </sup></strong>Mu nyuma abantu baja kumenyesha Dawidi ivy’abo bagabo; na we aca atuma abaja guhura na bo, kuko bari bateterejwe cane rwose; umwami abandanya kuvuga ati: “Nimugume i Yeriko gushika ubwanwa bwanyu bukuze bukaba bwinshi. Muzoheza mugaruke.”</p>
<p id="p177" data-pid="177" class="p177 sb"><span id="chapter19_verse6"></span><strong><sup>6 </sup></strong>Mu nyuma bene Amoni babona yuko basigaye banukira Dawidi, maze Hanuni n’abo bene Amoni barungika italanto igihumbi z’ifeza kugira ngo bikoteshereze imikogote n’abagendera ku mafarasi, vyo muri Mezopotamiya n’ivy’i Aramu-mayaka n’ivy’i Zoba. <span id="chapter19_verse7"></span><strong><sup>7 </sup></strong>Gutyo bikoteshereza imikogote ibihumbi mirongo itatu na bibiri, bahera n’umwami wa Mayaka n’abantu biwe. Hanyuma baza gukambika imbere ya Medeba; nayo bene Amoni, bakoranira hamwe bavuye mu bisagara vyabo, baraheza rero baraza kugira ngo barwane intambara.</p>
<p id="p178" data-pid="178" class="p178 sb"><span id="chapter19_verse8"></span><strong><sup>8 </sup></strong>Dawidi avyumvise, aca arungika Yowabu n’ingabo zose n’abagabo b’abanyenkomezi. <span id="chapter19_verse9"></span><strong><sup>9 </sup></strong>Maze bene Amoni barasohoka, batonda urugamba ku bwinjiriro bw’igisagara, kandi abami bari baje, bari ukwabo mu gahinga.</p>
<p id="p179" data-pid="179" class="p179 sb"><span id="chapter19_verse10"></span><strong><sup>10 </sup></strong>Yowabu abonye ko ibitero vyari bimuturutse imbere n’inyuma, aca atora bamwe mu bagabo b’abahizi bose bo muri Isirayeli, abatondesha urugamba kugira bahure n’Abasiriya. <span id="chapter19_verse11"></span><strong><sup>11 </sup></strong>Abantu basigaye, abashira mu kuboko kwa <span id="page660" class="pageNum" data-no="660" data-before-text="660"></span>Abishayi mwene wabo kugira batonde urugamba ngo bahure na bene Amoni. <span id="chapter19_verse12"></span><strong><sup>12 </sup></strong>Hanyuma avuga ati: “Abasiriya nibaba abakomeye rwose bakananira, umbere rero ubukiriro; mugabo bene Amoni nibaba abakomeye rwose bakakunanira, nanje rero ndagukiza. <span id="chapter19_verse13"></span><strong><sup>13 </sup></strong>Ukomere, kugira ngo tugire umutima rugabo turwanire abantu bacu n’ibisagara vy’Imana yacu; nayo Yehova, arakora ico abona ko ari ciza mu maso yiwe.”</p>
<p id="p180" data-pid="180" class="p180 sb"><span id="chapter19_verse14"></span><strong><sup>14 </sup></strong>Nuko Yowabu n’abantu bari kumwe na we begera imbere y’Abasiriya ngo barwane, maze bano barahunga bava imbere yiwe. <span id="chapter19_verse15"></span><strong><sup>15 </sup></strong>Nayo bene Amoni, babona ko Abasiriya bahunze, na bo nyene barahunga bava imbere ya Abishayi mwene wabo hanyuma binjira mu gisagara. Mu nyuma, Yowabu yinjira i Yeruzalemu.</p>
<p id="p181" data-pid="181" class="p181 sb"><span id="chapter19_verse16"></span><strong><sup>16 </sup></strong>Abasiriya babonye ko batsinzwe imbere ya Isirayeli, barungika intumwa kuzana Abasiriya bari mu karere ka rwa Ruzi, Shofaki<span id="footnotesource33"></span><a epub:type="noteref" href="#footnote33">*</a> umukuru w’ingabo za Hadadezeri akaba ari we yari abagiye imbere.</p>
<p id="p182" data-pid="182" class="p182 sb"><span id="chapter19_verse17"></span><strong><sup>17 </sup></strong>Babimenyesheje Dawidi, aca akoraniriza hamwe Isirayeli yose maze ajabuka Yorodani, ashika aho bari araheza atonda urugamba kugira ngo abarwanye. Dawidi atonze urugamba ngo ahure n’Abasiriya, bano batangura kumurwanya. <span id="chapter19_verse18"></span><strong><sup>18 </sup></strong>Ariko Abasiriya barahunga kubera Isirayeli; nuko Dawidi yica mu Basiriya abatwara imikogote ibihumbi indwi n’abagabo ibihumbi mirongo ine bari ku maguru, yongera yica Shofaki umukuru w’ingabo. <span id="chapter19_verse19"></span><strong><sup>19 </sup></strong>Abasuku ba Hadadezeri babonye ko batsinzwe imbere ya Isirayeli, baca bagiriranira amahoro na Dawidi, batangura kumukorera; nuko Abasiriya ntibongera gushaka kugerageza gukiza bene Amoni.</p>
<div class="groupFootnote"><aside epub:type="footnote"><div epub:type="footnote" id="footnote33"><p id="p273" data-pid="273"><a href="1001060414-split19.xhtml#footnotesource33">^ <span class="footnoteref">1 Ngo. 19:16</span></a> Muri 2Sm 10:16 ni “Shobaki.”</p></div></aside>
</div>
</body>
</html>
