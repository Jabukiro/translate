<?xml version="1.0" encoding="utf-8" ?>
<html dir="ltr" class="dir-ltr docClass-1" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="run">
<head>
<meta charset="utf-8" />
<title>Matayo 15</title>
<link rel="stylesheet" href="css/docclass1.css" type="text/css" />
<link rel="stylesheet" href="css/fonts.css" type="text/css" />
</head>
<body class="meps-lang-RU meps-script-ROMAN"><p class="w_navigation w_biblebookname"><a href="biblebooknav.xhtml">Matayo</a>  <a href="biblechapternav40.xhtml">15</a> : <a href="bibleversenav40_15.xhtml">1 - 39</a></p>
<p id="p117" data-pid="117" class="p117 sb"><span id="chapter15"></span><span id="chapter15_verse1"></span><span class="w_ch"><strong>15 </strong></span>Maze Abafarizayo n’abanditsi bavuye i Yeruzalemu baza kuri Yezu, bavuga bati: <span id="chapter15_verse2"></span><strong><sup>2 </sup></strong>“Kubera iki abigishwa bawe bahonyanga umugenzo <span id="page1439" class="pageNum" data-no="1439" data-before-text="1439"></span>w’aba kera? Nk’akarorero, ntibakaraba iyo bagira bafungure.”</p>
<p id="p118" data-pid="118" class="p118 sb"><span id="chapter15_verse3"></span><strong><sup>3 </sup></strong>Abishura ati: “Kubera iki namwe muhonyanga ibwirizwa ry’Imana kubera umugenzo wanyu? <span id="chapter15_verse4"></span><strong><sup>4 </sup></strong>Nk’akarorero, Imana yavuze iti: ‘Tera iteka so na nyoko’; yongera iti: ‘Uwututse se canke nyina ntaze abure gupfa.’ <span id="chapter15_verse5"></span><strong><sup>5 </sup></strong>Mugabo mwebwe muvuga ngo: ‘Uwo wese abwira se canke nyina ati: “Ico nari mfise cose nogufashishije ni ingabirano yeguriwe Imana,” <span id="chapter15_verse6"></span><strong><sup>6 </sup></strong>ntabwirizwa gutera iteka se na gatoyi.’ Gutyo rero mwatituye ijambo ry’Imana kubera imigenzo yanyu. <span id="chapter15_verse7"></span><strong><sup>7 </sup></strong>Mwa biyorobetsi mwe, Yesaya ntiyihenze igihe yavuga mu buhanuzi ibiberekeye, ati: <span id="chapter15_verse8"></span><strong><sup>8 </sup></strong>‘Aba bantu bantera iteka n’iminwa yabo, yamara umutima wabo uri kure yanje cane. <span id="chapter15_verse9"></span><strong><sup>9 </sup></strong>Bansengera ubusa, kuko inyigisho bigisha ari amabwirizwa y’abantu.’” <span id="chapter15_verse10"></span><strong><sup>10 </sup></strong>Aca ahamagara isinzi ngo ryegere, maze ababwira ati: “Mwumvirize kandi mutegere insobanuro: <span id="chapter15_verse11"></span><strong><sup>11 </sup></strong>Ivyinjira mu kanwa si vyo bihumanya umuntu; mugabo ibiva mu kanwa k’umuntu ni vyo bimuhumanya.”</p>
<p id="p119" data-pid="119" class="p119 sb"><span id="chapter15_verse12"></span><strong><sup>12 </sup></strong>Maze abigishwa baraza, bamubwira bati: “Mbega urazi ko Abafarizayo batsitaye bumvise ivyo uvuze?” <span id="chapter15_verse13"></span><strong><sup>13 </sup></strong>Yishura ati: “Igiterwa cose Dawe wo mw’ijuru atateye kizorandurwa. <span id="chapter15_verse14"></span><strong><sup>14 </sup></strong>Bareke. Ni indongozi zihumye. Iyo rero impumyi irongoye iyindi mpumyi, zompi zigwa mu cobo.” <span id="chapter15_verse15"></span><strong><sup>15 </sup></strong>Petero amubwira ati: “Dusigurire ico kigereranyo.” <span id="chapter15_verse16"></span><strong><sup>16 </sup></strong>Na we avuga ati: “Mbega namwe n’ubu ntimutegera? <span id="chapter15_verse17"></span><strong><sup>17 </sup></strong>Ntimuzi yuko ikintu cose cinjira mu kanwa gica mu mara hanyuma kigasohoka kikaja mu musarani? <span id="chapter15_verse18"></span><strong><sup>18 </sup></strong>Ariko ibiva mu kanwa biba bivuye mu mutima, kandi ivyo ni vyo bihumanya umuntu. <span id="chapter15_verse19"></span><strong><sup>19 </sup></strong>Nk’akarorero, mu mutima ni ho hava ivyiyumviro bibi, ubwicanyi, ukurenga ibigo, ubusambanyi, ukwiba, ugushinga intahe z’ikinyoma, ukurogota. <span id="chapter15_verse20"></span><strong><sup>20 </sup></strong>Ivyo ni vyo bihumanya umuntu; mugabo gufungura n’iminwe idakaravye ntibihumanya umuntu.”</p>
<p id="p120" data-pid="120" class="p120 sb"><span id="chapter15_verse21"></span><strong><sup>21 </sup></strong>Yezu ava ng’aho, aja mu mihingo y’i Tiro n’i Sidoni. <span id="chapter15_verse22"></span><strong><sup>22 </sup></strong>Maze, haza umugore w’Umunyafenisiya wo muri izo ntara, asemerera ati: “Ngirira imbabazi, Mukama, Mwana wa Dawidi. Umukobwa wanje ararembejwe n’idayimoni.” <span id="chapter15_verse23"></span><strong><sup>23 </sup></strong>Mugabo nta jambo yamwishuye. Nuko abigishwa biwe baraza, batangura kumusaba bati: “Murungike; kuko aguma asemerera inyuma yacu.” <span id="chapter15_verse24"></span><strong><sup>24 </sup></strong>Yishura ati: “Nta wundi natumweko atari ku ntama zazimiye z’inzu ya Isirayeli.” <span id="chapter15_verse25"></span><strong><sup>25 </sup></strong>Nya mugore ashitse, yikubita imbere yiwe, avuga ati: “Mukama, mfasha!” <span id="chapter15_verse26"></span><strong><sup>26 </sup></strong>Yishura ati: “Si vyiza gufata umukate w’abana ukawuterera utubwa.” <span id="chapter15_verse27"></span><strong><sup>27 </sup></strong>Nya mugore ati: “Egome, Mukama; ariko mu vy’ukuri utubwa twirira ku tuvunguka dukoroka tuva ku meza ya ba shebuja.” <span id="chapter15_verse28"></span><strong><sup>28 </sup></strong>Maze Yezu amwishura ati: “Ewe mugore, ukwizera kwawe ni kwinshi; nibikubere nk’uko ushaka.” Buno nya mukobwa wiwe akira guhera kuri iyo saha.</p>
<p id="p121" data-pid="121" class="p121 sb"><span id="chapter15_verse29"></span><strong><sup>29 </sup></strong>Yezu ava ng’aho aragenda, ashika hafi y’ikiyaga c’i Galilaya, hanyuma, amaze kuduga <span id="page1440" class="pageNum" data-no="1440" data-before-text="1440"></span>ku musozi, yicara ng’aho. <span id="chapter15_verse30"></span><strong><sup>30 </sup></strong>Maze amasinzi menshi aramwegera, ari kumwe n’abacumbagira, abacitse ibihimba vy’umubiri, impumyi, ibiragi, n’abandi benshi barwaye ibindi, bagasa n’ababaterera ku birenge vyiwe, na we arabakiza, <span id="chapter15_verse31"></span><strong><sup>31 </sup></strong>ku buryo iryo sinzi ryumizwa no kubona ibiragi bivuga, n’abacumbagira bagendagenda, n’impumyi zongera kubona, maze baninahaza Imana ya Isirayeli.</p>
<p id="p122" data-pid="122" class="p122 sb"><span id="chapter15_verse32"></span><strong><sup>32 </sup></strong>Mugabo Yezu ahamagara abigishwa biwe ngo baze kuri we, hanyuma avuga ati: “Iri sinzi rinteye ikigongwe, kuko imaze kuba imisi itatu turi kumwe bakaba batagira ico barya; nanje sinshaka kubarungika bashonje. Bohava bagwa mu nzira.” <span id="chapter15_verse33"></span><strong><sup>33 </sup></strong>Ariko abigishwa bamubwira bati: “None muri aka gahinga ka nyaganande dukura hehe imikate ikwiye yo guhaza isinzi ringana gutya?” <span id="chapter15_verse34"></span><strong><sup>34 </sup></strong>Yezu abishura ati: “Mufise imikate ingahe?” Na bo bati: “Indwi, hamwe n’udufi dukeyi.” <span id="chapter15_verse35"></span><strong><sup>35 </sup></strong>Nuko, amaze kubwira iryo sinzi ngo rigandagaze hasi, <span id="chapter15_verse36"></span><strong><sup>36 </sup></strong>afata ya mikate indwi na za fi, hanyuma, amaze gukenguruka, arabimanyagura atangura kubihereza abigishwa, abigishwa na bo babiha nya masinzi. <span id="chapter15_verse37"></span><strong><sup>37 </sup></strong>Bose bararya barahaga, begeranya utumanyu twasigaye, haboneka ibisimbo vy’ibifungurwa indwi vyuzuye. <span id="chapter15_verse38"></span><strong><sup>38 </sup></strong>Yamara abariye bari abagabo ibihumbi bine, hatarimwo abagore n’abana batoyi. <span id="chapter15_verse39"></span><strong><sup>39 </sup></strong>Amaherezo, amaze kurungika ya masinzi, yurira ubwato aja mu turere tw’i Magadani.</p>
</body>
</html>
