<?xml version="1.0" encoding="utf-8" ?>
<html dir="ltr" class="dir-ltr docClass-1" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="run">
<head>
<meta charset="utf-8" />
<title>Matayo 23</title>
<link rel="stylesheet" href="css/docclass1.css" type="text/css" />
<link rel="stylesheet" href="css/fonts.css" type="text/css" />
</head>
<body class="meps-lang-RU meps-script-ROMAN"><p class="w_navigation w_biblebookname"><a href="biblebooknav.xhtml">Matayo</a>  <a href="biblechapternav40.xhtml">23</a> : <a href="bibleversenav40_23.xhtml">1 - 39</a></p>
<p id="p175" data-pid="175" class="p175 sb"><span id="chapter23"></span><span id="chapter23_verse1"></span><span class="w_ch"><strong>23 </strong></span>Maze Yezu abwira amasinzi hamwe n’abigishwa biwe, ati: <span id="chapter23_verse2"></span><strong><sup>2 </sup></strong>“Abanditsi n’Abafarizayo biyicaritse ku ntebe ya Musa. <span id="chapter23_verse3"></span><strong><sup>3 </sup></strong>Ivyo bababwira vyose rero, mubikore kandi muvyubahirize, mugabo ntimukore nk’ivyo bakora, kuko bavuga mugabo ntibakore. <span id="chapter23_verse4"></span><strong><sup>4 </sup></strong>Bahambira imitwaro iremereye bakayiremeka abantu ku bitugu, mugabo bo ubwabo ntibashake kuyinyiganza <span id="page1452" class="pageNum" data-no="1452" data-before-text="1452"></span>n’urutoke. <span id="chapter23_verse5"></span><strong><sup>5 </sup></strong>Ibikorwa vyose bakora babikora ngo abantu bababone; kuko bāgura utubweta tw’ivyanditswe bambara nk’uburyo bwo kwikingira, kandi bakarehūra ubuyonga bw’impuzu zabo. <span id="chapter23_verse6"></span><strong><sup>6 </sup></strong>Bakunda ikibanza kiboneka kuruta ibindi ku mfungurwa zo ku migoroba be n’ivyicaro vy’imbere mu masinagogi, <span id="chapter23_verse7"></span><strong><sup>7 </sup></strong>n’indamutso mu tuguriro no kwitwa Rabi n’abantu. <span id="chapter23_verse8"></span><strong><sup>8 </sup></strong>Mugabo mwebwe, ntimukitwe Rabi, kuko umwigisha wanyu ari umwe, nayo mwebwe mwese muri abavukana. <span id="chapter23_verse9"></span><strong><sup>9 </sup></strong>Vyongeye, ntihakagire umuntu n’umwe mwita so kw’isi, kuko So ari umwe, Umwe wo mw’ijuru. <span id="chapter23_verse10"></span><strong><sup>10 </sup></strong>Eka mbere ntimukitwe ‘indongozi,’ kuko Indongozi yanyu ari imwe, ni Kristu. <span id="chapter23_verse11"></span><strong><sup>11 </sup></strong>Mugabo umukuru muri mwebwe ategerezwa kuba umusuku wanyu. <span id="chapter23_verse12"></span><strong><sup>12 </sup></strong>Uwo wese yishira hejuru azocishwa bugufi, kandi uwo wese yicisha bugufi azoshirwa hejuru.</p>
<p id="p176" data-pid="176" class="p176 sb"><span id="chapter23_verse13"></span><strong><sup>13 </sup></strong>“Muragowe, mwa banditsi n’Abafarizayo, mwa biyorobetsi mwe! kuko mwugarira ubwami bwo mw’ijuru imbere y’abantu; kuko mwebwe ubwanyu mutinjira, mbere n’abariko barinjira ntimubareka ngo binjire. <span id="chapter23_verse14"></span><strong>14</strong><span id="footnotesource35"></span><a epub:type="noteref" href="#footnote35">*</a> ——</p>
<p id="p177" data-pid="177" class="p177 sb"><span id="chapter23_verse15"></span><strong><sup>15 </sup></strong>“Muragowe, mwa banditsi n’Abafarizayo, mwa biyorobetsi mwe! kuko mukwiragira mu kiyaga n’i musozi kugira muhindure umuntu yinjire idini ryanyu, yaryinjira mukamugira uwubasumvya kabiri kuba uwa Gehena.</p>
<p id="p178" data-pid="178" class="p178 sb"><span id="chapter23_verse16"></span><strong><sup>16 </sup></strong>“Muragowe, mwa ndongozi zihumye mwe, muvuga ngo: ‘Iyo umuntu arahiye urusengero, nta co bitwaye; mugabo iyo umuntu arahiye inzahabu y’urusengero, abwirizwa gushitsa.’ <span id="chapter23_verse17"></span><strong><sup>17 </sup></strong>Mwa bipfu n’impumyi mwe! Mbega ikiruta ikindi ni ikihe: ni inzahabu canke ni urusengero ruba rwejeje inzahabu? <span id="chapter23_verse18"></span><strong><sup>18 </sup></strong>Vyongeye, muvuga ngo: ‘Iyo umuntu arahiye igicaniro, nta co bitwaye; mugabo iyo umuntu arahiye ishikanwa riri kuri co, abwirizwa gushitsa.’ <span id="chapter23_verse19"></span><strong><sup>19 </sup></strong>Mwa mpumyi mwe! Mbega ikiruta ikindi ni ikihe: ni ishikanwa canke ni igicaniro ceza ishikanwa? <span id="chapter23_verse20"></span><strong><sup>20 </sup></strong>Uwurahiye igicaniro rero aba arahiye n’ibiri kuri co vyose; <span id="chapter23_verse21"></span><strong><sup>21 </sup></strong>kandi uwurahiye urusengero aba arahiye n’uwuba muri rwo; <span id="chapter23_verse22"></span><strong><sup>22 </sup></strong>kandi uwurahiye ijuru aba arahiye intebe y’ubwami y’Imana n’uwicara kuri yo.</p>
<p id="p179" data-pid="179" class="p179 sb"><span id="chapter23_verse23"></span><strong><sup>23 </sup></strong>“Muragowe, mwa banditsi n’Abafarizayo, mwa biyorobetsi mwe! kuko mutanga ic’icumi ca menta na aneto na kumino<span id="footnotesource36"></span><a epub:type="noteref" href="#footnote36">*</a>, mugabo mwirengagije ibihambaye kuruta vyo mw’Itegeko, ari vyo butungane n’imbabazi n’ubwizigirwa. Ivyo vyategerezwa gukorwa, hatirengagijwe birya bindi. <span id="chapter23_verse24"></span><strong><sup>24 </sup></strong>Mwa ndongozi zihumye mwe, mumimina agatuku mugabo mukarotsa ingamiya!</p>
<p id="p180" data-pid="180" class="p180 sb"><span id="chapter23_verse25"></span><strong><sup>25 </sup></strong>“Muragowe, mwa banditsi n’Abafarizayo, mwa biyorobetsi mwe! kuko mwoza inyuma igikombe n’isahani, mugabo <span id="page1453" class="pageNum" data-no="1453" data-before-text="1453"></span>imbere vyuzuye ubusahuzi n’ukurenza urugero. <span id="chapter23_verse26"></span><strong><sup>26 </sup></strong>Wa Mufarizayo w’impumyi we, banza woze imbere igikombe n’isahani kugira ngo n’inyuma habone kuba heza.</p>
<p id="p181" data-pid="181" class="p181 sb"><span id="chapter23_verse27"></span><strong><sup>27 </sup></strong>“Muragowe, mwa banditsi n’Abafarizayo, mwa biyorobetsi mwe! kuko musa n’imva zisizwe ishwagara ziboneka inyuma yuko ari nziza, mugabo imbere zuzuye amagufa y’abapfuye be n’ubuhumane bw’ubwoko bwose. <span id="chapter23_verse28"></span><strong><sup>28 </sup></strong>Na mwebwe nyene, inyuma muboneka ku bantu ko muri abagororotsi, mugabo imbere mwuzuye ubwiyorobetsi n’ubugarariji.</p>
<p id="p182" data-pid="182" class="p182 sb"><span id="chapter23_verse29"></span><strong><sup>29 </sup></strong>“Muragowe, mwa banditsi n’Abafarizayo, mwa biyorobetsi mwe! kuko mwubaka imva z’abahanuzi kandi mugashariza imva z’abagororotsi, <span id="chapter23_verse30"></span><strong><sup>30 </sup></strong>mukavuga ngo: ‘Iyo tuhaba mu misi ya ba sogokuruza ntitwari gufatanya na bo mu gusesa amaraso y’abahanuzi.’ <span id="chapter23_verse31"></span><strong><sup>31 </sup></strong>Ubwanyu rero murishingira intahe yuko muri abana b’abagandaguye abahanuzi. <span id="chapter23_verse32"></span><strong><sup>32 </sup></strong>Nuko rero nimwuzuze ingero ya ba sogokuruza banyu.</p>
<p id="p183" data-pid="183" class="p183 sb"><span id="chapter23_verse33"></span><strong><sup>33 </sup></strong>“Mwa nzoka mwe, mwa ruvyaro rw’imamba mwe, muzohunga mute urubanza rwa Gehena? <span id="chapter23_verse34"></span><strong><sup>34 </sup></strong>Ku bw’ico, raba ngira ndabatumeko abahanuzi n’abantu b’inkerebutsi be n’abigisha b’abantu. Bamwe muri bo muzobica, mubamanike, abandi na bo mubashishagurire mu masinagogi yanyu, mubahame mu gisagara no mu kindi; <span id="chapter23_verse35"></span><strong><sup>35 </sup></strong>kugira ngo amaraso yose y’abagororotsi yavishijwe kw’isi aze kuri mwebwe, kuva ku maraso ya wa mugororotsi Abeli gushika ku maraso ya Zekariya mwene Barakiya, uwo mwagandaguriye hagati y’aheranda n’igicaniro. <span id="chapter23_verse36"></span><strong><sup>36 </sup></strong>Ni ukuri ndabibabwiye: Ivyo vyose bizoza kuri iri yaruka.</p>
<p id="p184" data-pid="184" class="p184 sb"><span id="chapter23_verse37"></span><strong><sup>37 </sup></strong>“Yeruzalemu, Yeruzalemu, wewe wica abahanuzi ugatera amabuye abagutumweko,—ni kangahe nashatse gukoraniriza hamwe abana bawe, nka kurya inkokokazi ikoraniriza imiswi yayo munsi y’amababa yayo! Ariko ntimwabishatse. <span id="chapter23_verse38"></span><strong><sup>38 </sup></strong>Ehe inzu yanyu murayitanywe. <span id="chapter23_verse39"></span><strong><sup>39 </sup></strong>Kuko ndabibabwiye: Kuva ubu ntimuzogenda mumbonye gushika muvuze muti: ‘Arahezagiwe uwuje mw’izina rya Yehova!’”</p>
<div class="groupFootnote"><aside epub:type="footnote"><div epub:type="footnote" id="footnote35"><p id="p275" data-pid="275"><a href="1001060441-split23.xhtml#footnotesource35">^ <span class="footnoteref">Mat. 23:14</span></a> Raba Mt 17:21, akajambo k’epfo.</p></div></aside>
<aside epub:type="footnote"><div epub:type="footnote" id="footnote36"><p id="p276" data-pid="276"><a href="1001060441-split23.xhtml#footnotesource36">^ <span class="footnoteref">Mat. 23:23</span></a> Menta na aneto na kumino ni uduterwa dutoduto barima, tugakoreshwa nk’ibirungo vy’ibifungurwa.</p></div></aside>
</div>
</body>
</html>
