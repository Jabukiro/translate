<?xml version="1.0" encoding="utf-8" ?>
<html dir="ltr" class="dir-ltr docClass-1" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="run">
<head>
<meta charset="utf-8" />
<title>Luka 7</title>
<link rel="stylesheet" href="css/docclass1.css" type="text/css" />
<link rel="stylesheet" href="css/fonts.css" type="text/css" />
</head>
<body class="meps-lang-RU meps-script-ROMAN"><p class="w_navigation w_biblebookname"><a href="biblebooknav.xhtml">Luka</a>  <a href="biblechapternav42.xhtml">7</a> : <a href="bibleversenav42_7.xhtml">1 - 50</a></p>
<p id="p69" data-pid="69" class="p69 sb"><span id="chapter7"></span><span id="chapter7_verse1"></span><span class="w_ch"><strong>7 </strong></span>Arangije amajambo yiwe yose abantu bumva, yinjira i Kaperinawumu. <span id="chapter7_verse2"></span><strong><sup>2 </sup></strong>Ico gihe umushumba w’intwazangabo imwe, uwo yakunda cane, yari arwaye ari mu guhwera. <span id="chapter7_verse3"></span><strong><sup>3 </sup></strong>Nya ntwazangabo yumvise ivyerekeye Yezu, amutumako abagabo b’inararibonye bo mu Bayuda ngo bamusabe aze gutabara umushumba wiwe. <span id="chapter7_verse4"></span><strong><sup>4 </sup></strong>Maze abaje kuri Yezu batangura kumwinginga n’ubwira bwinshi, bati: “Arabereye ko ubimugirira, <span id="chapter7_verse5"></span><strong><sup>5 </sup></strong>kuko akunda ihanga ryacu, kandi ubwiwe ni we yatwubakiye isinagogi.” <span id="chapter7_verse6"></span><strong><sup>6 </sup></strong>Nuko Yezu afata inzira ajana na bo. Mugabo ageze hafi ya nya nzu, ya ntwazangabo yari yamaze kurungika abagenzi kumubwira bati: “Mutungwa, ntiwigore, kuko bitambereye ko winjira mu nzu yanje. <span id="chapter7_verse7"></span><strong><sup>7 </sup></strong>Ico ni co catumye mbona ko ntabereye kuza kuri wewe. Mugabo rivuge, umusavyi wanje akire. <span id="chapter7_verse8"></span><strong><sup>8 </sup></strong>Kuko na jewe ngabwa, nkagira abasoda ngaba, nkabwira uyu nti: ‘Genda!’, akagenda, nabwira uwundi nti: ‘Ngwino!’, akaza, nabwira umushumba wanje nti: ‘Kora iki!’, akagikora.” <span id="chapter7_verse9"></span><strong><sup>9 </sup></strong>Erega, Yezu yumvise ivyo bintu atangazwa na we, hanyuma arahindukira araba isinzi ririko riramukurikira, avuga ati: “Ndabibabwiye: Mbere no muri Isirayeli sinahasanze ukwizera kwinshi gutyo.” <span id="chapter7_verse10"></span><strong><sup>10 </sup></strong>Nuko abari barungitswe, aho bagarukiye kuri nya nzu, basanga wa mushumba afise amagara meza.</p>
<p id="p70" data-pid="70" class="p70 sb"><span id="chapter7_verse11"></span><strong><sup>11 </sup></strong>Haciye igihe gitoyi inyuma y’aho, afata urugendo aja mu gisagara citwa Nayini, kandi abigishwa biwe be n’isinzi rinini bari bafatanije na we urugendo. <span id="chapter7_verse12"></span><strong><sup>12 </sup></strong>Yegereye irembo ry’igisagara, abona abantu bari basohokanye umupfu, akaba yari we mwana w’ikinege <span id="page1511" class="pageNum" data-no="1511" data-before-text="1511"></span>nyina yari afise. Bitayeko, nyina yari umupfakazi. Isinzi ritari rito rivuye mu gisagara na ryo nyene ryari kumwe na we. <span id="chapter7_verse13"></span><strong><sup>13 </sup></strong>Umukama ngo amukubite ijisho, amutera ikigongwe, amubwira ati: “Reka kurira.” <span id="chapter7_verse14"></span><strong><sup>14 </sup></strong>Aca aregera, akora ku nderuzo, abayiteruye na bo barahagarara, hanyuma avuga ati: “Musore, ndabikubwiye: Haguruka!” <span id="chapter7_verse15"></span><strong><sup>15 </sup></strong>Maze wa muntu yari yapfuye aricara, atangura kuvuga, araheza amuha nyina. <span id="chapter7_verse16"></span><strong><sup>16 </sup></strong>Ubwoba buca burabatekera bose, batangura kuninahaza Imana, bavuga bati: “Umuhanuzi akomeye yahagurukijwe muri twebwe,” kandi bati: “Imana yitayeho abantu bayo.” <span id="chapter7_verse17"></span><strong><sup>17 </sup></strong>Nuko iyo nkuru imwerekeye ikwiragira i Yudaya hose no mu gihugu cose kihakikuje.</p>
<p id="p71" data-pid="71" class="p71 sb"><span id="chapter7_verse18"></span><strong><sup>18 </sup></strong>Maze abigishwa ba Yohani bamwiganira ivyo bintu vyose. <span id="chapter7_verse19"></span><strong><sup>19 </sup></strong>Nuko Yohani ahamagaza babiri mu bigishwa biwe, abarungika ku Mukama kuvuga bati: “Woba uri Umwe ariko araza, canke twitege uwundi?” <span id="chapter7_verse20"></span><strong><sup>20 </sup></strong>Nya bagabo bamushikiriye bavuga bati: “Yohani Umubatizi yadutumye kuri wewe kuvuga duti: ‘Woba uri Umwe ariko araza, canke twitege uwundi?’ ” <span id="chapter7_verse21"></span><strong><sup>21 </sup></strong>Kuri iyo saha akiza benshi indwara n’ubumuga bubabaza be n’impwemu mbi, yongera agirira ubutoni impumyi nyinshi, zirabona. <span id="chapter7_verse22"></span><strong><sup>22 </sup></strong>Nuko yishura bamwe babiri ati: “Gende, mwiganire Yohani ivyo mwabonye kandi mwumvise: impumyi zirahumuka, abacumbagira baragenda, abanyamibembe barahumanurwa, ibipfamatwi birumva, abapfuye barazurwa, aboro barabwirwa inkuru nziza. <span id="chapter7_verse23"></span><strong><sup>23 </sup></strong>Kandi hahiriwe uwutatsitaye kubera jewe.”</p>
<p id="p72" data-pid="72" class="p72 sb"><span id="chapter7_verse24"></span><strong><sup>24 </sup></strong>Aho intumwa za Yohani zimariye kugenda, atangura kubwira amasinzi ku vyerekeye Yohani ati: “Mwagiye mu gahinga kuraba iki? Irenga rihungabanywa n’umuyaga? <span id="chapter7_verse25"></span><strong><sup>25 </sup></strong>None mwagiye kuraba iki? Umuntu yambaye impuzu zo hejuru ziremvye? Erega abambaye impuzu zakaka bakaba kandi bibera mu bihinda, bari mu nzu z’abami. <span id="chapter7_verse26"></span><strong><sup>26 </sup></strong>None vy’ukuri mwagiye kuraba iki? Umuhanuzi? Egome, ndabibabwiye, kandi araruta umuhanuzi kure n’iyo. <span id="chapter7_verse27"></span><strong><sup>27 </sup></strong>Uwo ni we handitswe ku bimwerekeye ngo: ‘Ehe ntumye intumwa yanje imbere yawe, ni yo izogutegurira inzira imbere yawe.’ <span id="chapter7_verse28"></span><strong><sup>28 </sup></strong>Ndabibabwiye: Mu bavutse ku bagore nta n’umwe aruta Yohani; mugabo umuto mu bwami bw’Imana aramuruta.” <span id="chapter7_verse29"></span><strong><sup>29 </sup></strong>(Abantu bose be n’abatozakori, aho bavyumviye, bamenyesha ko Imana igororotse, bakaba bari babatijwe ibatisimu ya Yohani. <span id="chapter7_verse30"></span><strong><sup>30 </sup></strong>Mugabo Abafarizayo be n’abahanga mu vy’Itegeko bakengera inama y’Imana iberekeye, bakaba batari babatijwe na we.)</p>
<p id="p73" data-pid="73" class="p73 sb"><span id="chapter7_verse31"></span><strong><sup>31 </sup></strong>“None abantu b’iri yaruka ndabagereranye na nde, kandi bameze nka nde? <span id="chapter7_verse32"></span><strong><sup>32 </sup></strong>Bameze nk’abana batoyi bicaye mu kaguriro bariko basemerera babwirana, bakavuga bati: ‘Twabavugirije umwironge, ntimwatamba; twaboroze, ntimwarira.’ <span id="chapter7_verse33"></span><strong><sup>33 </sup></strong>Na Yohani Umubatizi nyene yaje atarya umukate canke ngo anywe umuvinyu, mugabo muvuga ngo: ‘Arimwo idayimoni.’ <span id="chapter7_verse34"></span><strong><sup>34 </sup></strong>Umwana <span id="page1512" class="pageNum" data-no="1512" data-before-text="1512"></span>w’umuntu yaje arya, anywa, mugabo muvuga ngo: ‘Ehe umukunzi w’inda kandi yatwawe n’umuvinyu, umugenzi w’abatozakori n’abacumuzi!’ <span id="chapter7_verse35"></span><strong><sup>35 </sup></strong>Ariko ubukerebutsi bwerekanwa ko bugororotse n’abana babwo bose.”</p>
<p id="p74" data-pid="74" class="p74 sb"><span id="chapter7_verse36"></span><strong><sup>36 </sup></strong>Umwe mu Bafarizayo rero aguma amusaba gusangira na we ibifungurwa. Nuko yinjira mu nzu kwa nya Mufarizayo, hanyuma aja ku meza. <span id="chapter7_verse37"></span><strong><sup>37 </sup></strong>Maze umugore yari azwi mu gisagara ko ari umucumuzi amenya yuko Yezu yari ku meza mu nzu ya nya Mufarizayo, aca azana ikebano ryo mu tubuyenge twitwa alabasitironi<span id="footnotesource10"></span><a epub:type="noteref" href="#footnote10">*</a> ririmwo amavuta amota neza, <span id="chapter7_verse38"></span><strong><sup>38 </sup></strong>hanyuma aja inyuma ku birenge vyiwe, ararira, maze atangura gutotesha ibirenge vyiwe amosozi yiwe, akaza arabihanaguza umushatsi wo ku mutwe wiwe. Vyongeye, aza arasomagurana ikibabarwe ibirenge vyiwe, abisiga ya mavuta amota neza. <span id="chapter7_verse39"></span><strong><sup>39 </sup></strong>Wa Mufarizayo yamutumiye abibonye yibwira muri we ati: “Uyu muntu iyo aba ari umuhanuzi, yari kumenya uwu mugore ariko aramukorako uwo ari we be n’ingene ameze, yuko ari umucumuzi.” <span id="chapter7_verse40"></span><strong><sup>40 </sup></strong>Mugabo Yezu amwishura ati: “Simoni, ndafise ico nkubwira.” Na we ati: “Mwigisha, kivuge!”</p>
<p id="p75" data-pid="75" class="p75 sb"><span id="chapter7_verse41"></span><strong><sup>41 </sup></strong>“Abantu babiri bari bafitiye umwenda umuntu yari yarabaguranye; umwe yari afise umwenda w’idenariyo<span id="footnotesource11"></span><a epub:type="noteref" href="#footnote11">*</a> amajana atanu, mugabo uwundi akagira umwenda wa mirongo itanu. <span id="chapter7_verse42"></span><strong><sup>42 </sup></strong>Aho baburiye ico bishura, arabababarira bompi ata gahigihigi. None ni nde muri bo azomukunda kuruta?” <span id="chapter7_verse43"></span><strong><sup>43 </sup></strong>Simoni yishura ati: “Nibaza ko ari uwo yababariye vyinshi ata gahigihigi.” Amubwira ati: “Uruciye neza.” <span id="chapter7_verse44"></span><strong><sup>44 </sup></strong>Aca arahindukira araba nya mugore, hanyuma abwira Simoni ati: “Urabona uyu mugore? Ninjiye mu nzu yawe; nta mazi wampaye yo kunyoza ibirenge. Mugabo uyu mugore yatotesheje amosozi yiwe ibirenge vyanje, hanyuma abihanaguza umushatsi wiwe. <span id="chapter7_verse45"></span><strong><sup>45 </sup></strong>Ntiwansomye; mugabo uyu mugore, kuva isaha ninjiriyeko, ntiyaretse gusomagurana ikibabarwe ibirenge vyanje. <span id="chapter7_verse46"></span><strong><sup>46 </sup></strong>Ntiwasize umutwe wanje amavuta; mugabo uyu mugore yasize ibirenge vyanje amavuta amota neza. <span id="chapter7_verse47"></span><strong><sup>47 </sup></strong>Kubera ico, ndabikubwiye, ibicumuro vyiwe, naho ari vyinshi, birababariwe, kubera ko yagize urukundo rwinshi; mugabo uwubabariwe bike, agira urukundo ruke.” <span id="chapter7_verse48"></span><strong><sup>48 </sup></strong>Aca abwira nya mugore ati: “Ibicumuro vyawe birababariwe.” <span id="chapter7_verse49"></span><strong><sup>49 </sup></strong>Abari kumwe na we ku meza baca batangura kwibwira muri bo bati: “Uyu ni nde ababarira mbere n’ibicumuro?” <span id="chapter7_verse50"></span><strong><sup>50 </sup></strong>Mugabo abwira nya mugore ati: “Ukwizera kwawe kuragukijije; niwigire amahoro.”</p>
<div class="groupFootnote"><aside epub:type="footnote"><div epub:type="footnote" id="footnote10"><p id="p236" data-pid="236"><a href="1001060443-split7.xhtml#footnotesource10">^ <span class="footnoteref">Luka 7:37</span></a> Raba <a href="1001060600.xhtml#pos1556">Inyongera ya 21</a>.</p></div></aside>
<aside epub:type="footnote"><div epub:type="footnote" id="footnote11"><p id="p237" data-pid="237"><a href="1001060443-split7.xhtml#footnotesource11">^ <span class="footnoteref">Luka 7:41</span></a> Raba <a href="1001060600.xhtml#pos4008">Inyongera ya 21</a>.</p></div></aside>
</div>
</body>
</html>
