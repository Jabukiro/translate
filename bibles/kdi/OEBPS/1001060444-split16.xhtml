<?xml version="1.0" encoding="utf-8" ?>
<html dir="ltr" class="dir-ltr docClass-1" xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="run">
<head>
<meta charset="utf-8" />
<title>Yohani 16</title>
<link rel="stylesheet" href="css/docclass1.css" type="text/css" />
<link rel="stylesheet" href="css/fonts.css" type="text/css" />
</head>
<body class="meps-lang-RU meps-script-ROMAN"><p class="w_navigation w_biblebookname"><a href="biblebooknav.xhtml">Yohani</a>  <a href="biblechapternav43.xhtml">16</a> : <a href="bibleversenav43_16.xhtml">1 - 33</a></p>
<p id="p113" data-pid="113" class="p113 sb"><span id="chapter16"></span><span id="chapter16_verse1"></span><span class="w_ch"><strong>16 </strong></span>“Ndababwiye ivyo bintu ngo ntimutsitare. <span id="chapter16_verse2"></span><strong><sup>2 </sup></strong>Abantu bazobaca mw’isinagogi. Nkako, isaha iriko iragera aho umuntu wese azobica azokwiyumvira ko akoreye Imana igikorwa ceranda. <span id="chapter16_verse3"></span><strong><sup>3 </sup></strong>Mugabo bazogira ivyo bintu kubera ko batamenye Data canke jewe. <span id="chapter16_verse4"></span><strong><sup>4 </sup></strong>Yamara rero, ndababwiye ivyo bintu ngo isaha yavyo niyashika mwibuke ko nabibabwiye.</p>
<p id="p114" data-pid="114" class="p114 sb"><span id="page1579" class="pageNum" data-no="1579" data-before-text="1579"></span>“Ariko ivyo sinabibabwiye mu ntango, kubera ko nari kumwe namwe. <span id="chapter16_verse5"></span><strong><sup>5 </sup></strong>Mugabo ubu ndiko ndagenda ku wandungitse, yamara nta n’umwe muri mwebwe ambaza ati: ‘Uriko uja hehe?’ <span id="chapter16_verse6"></span><strong><sup>6 </sup></strong>Mugabo kubera ko ndababwiye ivyo bintu, intuntu iciye yuzura imitima yanyu. <span id="chapter16_verse7"></span><strong><sup>7 </sup></strong>Yamara rero, ndababwiye ukuri: Ndiko ndagenda ku neza yanyu. Kuko ntagiye, wa mufasha ntazogenda aje kuri mwebwe; mugabo ngiye, nzomubarungikira. <span id="chapter16_verse8"></span><strong><sup>8 </sup></strong>Kandi uyo niyashika azoha isi ikimenyamenya kijijura ku vyerekeye igicumuro no ku vyerekeye ubugororotsi no ku vyerekeye urubanza: <span id="chapter16_verse9"></span><strong><sup>9 </sup></strong>ubwa mbere, ku vyerekeye igicumuro, kubera yuko batanyizera; <span id="chapter16_verse10"></span><strong><sup>10 </sup></strong>hanyuma ku vyerekeye ubugororotsi, kubera ko ndiko ndagenda kwa Data mukaba mutazokwongera kumbona; <span id="chapter16_verse11"></span><strong><sup>11 </sup></strong>maze ku vyerekeye urubanza, kubera ko umutware w’iyi si aciriwe urubanza.</p>
<p id="p115" data-pid="115" class="p115 sb"><span id="chapter16_verse12"></span><strong><sup>12 </sup></strong>“Ndacafise ibintu vyinshi vyo kubabwira, mugabo ntimushobora kuvyihanganira ubu. <span id="chapter16_verse13"></span><strong><sup>13 </sup></strong>Ariko uwo niyashika, ya mpwemu y’ukuri, azobarongora mu kuri kwose, kuko atazovuga avyitumye, ahubwo ibintu vyose yumva ni vyo azovuga, kandi azobamenyesha ibiriko biraza. <span id="chapter16_verse14"></span><strong><sup>14 </sup></strong>Uwo azoninahaza jewe, kuko azoronka ku vyanje kandi akazobibamenyesha. <span id="chapter16_verse15"></span><strong><sup>15 </sup></strong>Ibintu vyose Data afise ni ivyanje. Ni co gituma mvuze ko aronka ku vyanje, akabibamenyesha. <span id="chapter16_verse16"></span><strong><sup>16 </sup></strong>Mu kanya gatoyi ntimuzoba mukimbona, kandi mu kanya gatoyi muzokwongera kumbona.”</p>
<p id="p116" data-pid="116" class="p116 sb"><span id="chapter16_verse17"></span><strong><sup>17 </sup></strong>Bamwe mu bigishwa biwe babwirana rero bati: “Ivyo bintu atubwiye bisobanura iki, ngo: ‘Mu kanya gatoyi ntimuzombona, kandi mu kanya gatoyi muzongera kumbona,’ kandi ngo: ‘kubera ko ndiko ndagenda kwa Data’?” <span id="chapter16_verse18"></span><strong><sup>18 </sup></strong>Ku bw’ivyo rero bariko bavuga bati: “Ivyo bintu avuze bisobanura iki, ngo: ‘akanya gatoyi’? Ntituzi ivyo ariko aravuga.” <span id="chapter16_verse19"></span><strong><sup>19 </sup></strong>Yezu yari azi ko bashaka kumubaza ibibazo, aca rero ababwira ati: “Muriko mubazanya hagati yanyu kuri ivyo, kubera ko mvuze nti: Mu kanya gatoyi ntimuzombona, kandi nti: mu kanya gatoyi muzongera kumbona? <span id="chapter16_verse20"></span><strong><sup>20 </sup></strong>Ni ukuri kwose ndabibabwiye: Muzorira muboroge, mugabo isi izonezerwa; muzogira intuntu, mugabo intuntu yanyu izohinduka akanyamuneza. <span id="chapter16_verse21"></span><strong><sup>21 </sup></strong>Umugore iyo ariko aribaruka aragira intuntu, kubera ko isaha yiwe iba igeze; mugabo iyo yibarutse nya mwana, ntasubira kwibuka ya makuba kubera akanyamuneza k’uko umuntu yavutse mw’isi. <span id="chapter16_verse22"></span><strong><sup>22 </sup></strong>Na mwebwe rero, ubu koko muri n’intuntu; mugabo nzokwongera kubabona kandi imitima yanyu izonezerwa, kandi akanyamuneza kanyu nta n’umwe azokabaka. <span id="chapter16_verse23"></span><strong><sup>23 </sup></strong>Kandi kuri uwo musi nta kibazo na kimwe muzombaza. Ni ukuri kwose ndabibabwiye: Nimwasaba Data ikintu ico ari co cose azokibaha mw’izina ryanje. <span id="chapter16_verse24"></span><strong><sup>24 </sup></strong>Gushika ubu nta kintu na kimwe murasaba mw’izina ryanje. Nimusabe muzoronka, ngo akanyamuneza kanyu kuzuzwe.</p>
<p id="p117" data-pid="117" class="p117 sb"><span id="chapter16_verse25"></span><strong><sup>25 </sup></strong>“Ndababwiye ivyo bintu mu bigereranyo. Isaha iriko <span id="page1580" class="pageNum" data-no="1580" data-before-text="1580"></span>iragera aho ntazosubira kubabwirira mu bigereranyo, mugabo nzobamenyesha ivyerekeye Data ntomora. <span id="chapter16_verse26"></span><strong><sup>26 </sup></strong>Kuri uwo musi muzosaba mw’izina ryanje, kandi sindababwiye yuko nzobasabira kuri Data. <span id="chapter16_verse27"></span><strong><sup>27 </sup></strong>Kuko Data ubwiwe abiyumvamwo, kubera ko mwanyiyumvisemwo mukaba kandi mwaremeye ko naje nserukira Data. <span id="chapter16_verse28"></span><strong><sup>28 </sup></strong>Navuye kwa Data nza mw’isi. Vyongeye, ndiko ndava mw’isi nja kwa Data.”</p>
<p id="p118" data-pid="118" class="p118 sb"><span id="chapter16_verse29"></span><strong><sup>29 </sup></strong>Abigishwa biwe bavuga bati: “Raba! Ubu rero uriko uvuga utomora, kandi ntuvugira mu bigereranyo. <span id="chapter16_verse30"></span><strong><sup>30 </sup></strong>Ubu rero turamenye yuko uzi ibintu vyose be n’uko udakeneye ko hagira uwukubaza ibibazo. Ivyo bituma twemera ko wavuye ku Mana.” <span id="chapter16_verse31"></span><strong><sup>31 </sup></strong>Yezu abishura ati: “Ubu none muremeye? <span id="chapter16_verse32"></span><strong><sup>32 </sup></strong>Ehe isaha iriko iragera, kandi koko irageze, aho muzosanzara umwe wese akaja ku muhana iwe, nanje mukansiga jenyene; yamara sindi jenyene, kuko Data ari kumwe nanje. <span id="chapter16_verse33"></span><strong><sup>33 </sup></strong>Ndababwiye ivyo bintu ngo biciye kuri jewe mugire amahoro. Mw’isi muragira amakuba, mugabo nimugire umutima rugabo! Jewe naratsinze isi.”</p>
</body>
</html>
